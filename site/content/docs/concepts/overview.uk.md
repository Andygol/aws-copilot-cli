---
title: Огляд концепцій
---

# Концепції

Copilot робить налаштування та розгортання ваших контейнерів в AWS надзвичайно простим, але те що описано в настановах Початок роботи це лише перший крок у подорожі. Що відбувається, коли ви хочете мати одну копію вашого сервісу лише для тестування, а іншу копію для обслуговування промислового трафіку? Що відбувається, коли ви хочете додати ще один сервіс? Як ви керуєте розгортанням усіх цих сервісів? Copilot хоче допомогти вам з усіма цими речами, тож розгляньмо деякі основні концепції Copilot, щоб зрозуміти, як вони можуть допомогти.

## [Застосунки](../applications/)

Застосунок — це колекція сервісів та середовищ. Коли ви починаєте роботу з Copilot, перше, що вам буде запропоновано зробити, це вибрати імʼя застосунку. Це може бути високорівневий опис продукту, який ви намагаєтеся створити. Прикладом може бути застосунок з назвою _"chat"_, який має два сервіси _"frontend"_ та _"api"_. Ці два сервіси можуть бути розгорнуті у середовищах _"test"_ та _"production"_.

## [Середовища](../environments/)

Ходять чутки, що є люди, які можуть писати ідеальний код з першого разу без жодних помилок. Хоча ми знімаємо капелюха перед такими людьми, ми вважаємо, що важливо мати можливість тестувати новий код на версії вашого сервісу, яка не є клієнтською, перед тим, як запускати його в промислову експлуатацію. У Copilot ми робимо це за допомогою _середовищ_. Кожне середовище може мати свою власну версію сервісу, що дозволяє створити "тестове" та "промислове" середовище. Ви можете розгорнути свій сервіс у тестовому середовищі, переконатися, що все добре, а потім розгорнути його в промисловому середовищі. Оскільки кожне середовище є незалежним, якщо ви розгорнете помилку у тестовому середовищі, клієнти, які використовують сервіс, розгорнутий в промисловому середовищі, будуть у безпеці.

До цього часу ми говорили лише про один сервіс, але що відбувається, коли ви хочете додати ще один сервіс? Можливо, ви хочете додати бекенд-сервіс, щоб доповнити ваш фронтенд-сервіс. Кожне середовище містить набір ресурсів, спільних для всіх розгорнутих сервісів, ці ресурси включають мережу (VPC, підмережі, групи безпеки тощо), кластер ECS та балансувальник навантаження. Якщо ви розгорнете як фронтенд, так і бекенд-сервіс у тестовому середовищі, обидва сервіси будуть використовувати одну й ту ж мережу та кластер.

## [Сервіси](../services/)

Сервіс — це ваш код та вся інфраструктура, необхідна для його запуску на AWS. Коли ви вперше починаєте налаштовувати сервіс, Copilot запитає вас, який _тип_ сервісу ви хочете створити. _Тип_ сервісу визначає інфраструктуру, яка буде створена для підтримки вашого коду. Наприклад, якщо ви хочете, щоб ваш код обслуговував трафік з інтернету, Copilot може налаштувати балансувальник навантаження застосунків та сервіс Amazon ECS, що працює на AWS Fargate.

Після того, як ви повідомите Copilot, який тип сервісу ви створюєте, Copilot подбає про створення Dockerfile вашого коду та безпечне зберігання образів у репозиторії Amazon ECR. Copilot також створить простий файл з назвою _manifest_, який містить усі налаштування для вашого сервісу. Це включає такі речі, як скільки памʼяті та процесорних ресурсів має бути виділено для кожної копії вашого сервісу, скільки копій вашого сервісу ви хочете запустити тощо.

## [Завдання](../jobs/)

Завдання — це _ефемерні_ завдання Amazon ECS, які запускаються подією. Після завершення роботи таке завдання завершується. Як і у випадку з сервісами, Copilot запитає вас всю необхідну інформацію, щоб швидко розпочати роботу з запланованим завданням на AWS. Файл маніфесту завжди можна використовувати для налаштування конфігурації та надання більш розширених налаштувань.

## [Конвеєри](../pipelines/)

Тепер, коли у вас є застосунок з кількома сервісами, розгорнутими у кількох середовищах, стежити за цими розгортаннями може стати складно. Copilot може допомогти, налаштувавши конвеєр випуску, який розгортає ваш сервіс щоразу, коли ви робите push у свій git-репозиторій. (Зараз Copilot підтримує репозиторії GitHub, Bitbucket та CodeCommit.) Коли буде виявлено push, ваш конвеєр створить сервіс, відправить образ до ECR і розгорне його у ваших середовищах.

Загальноприйнятим шаблоном є налаштування конвеєра для конкретного сервісу, який розгортається у тестовому середовищі, запускає автоматизоване тестування, а потім розгортається в промисловому середовищі.
